12. Theseus [51-52]
Ὁ Θησεύς, παιδίον ἔτι ὢν, ᾤκησε Τροιζῆνα μετὰ τῆς μητρός. ἡ δὲ μήτηρ ἔπεμψεν αὐτὸν νεανίαν νῦν γενόμενον ἐς Ἀθήνας, ὧν Αἰγεὺς ὁ πατὴρ αὐτοῦ ἦρχεν. ἤλπιζε γάρ, Αἰγέως ἀποθανόντος, τὸν Θησέα βασιλέα γενήσεσθαι. ἐκ Τροιζῆνος οὖν ὥρμησεν ὅπλα ἔχων μόνον ξίφος ὀξὺ καὶ ἱμάτιον. ἡ δὲ ὁδὸς μακρὰ ἦν καὶ χαλεπωτάτη, ἄγουσα αὐτὸν δι’ ὀρῶν ἀγρίων καὶ ὑψηλῶν μεταξὺ τοῖν δυοῖν θαλάσσαιν. καὶ οὐ κατὰ θάλασσαν ἀλλὰ κατὰ γῆν προῆλθεν· μεγάλοι γὸιρ πόνοι αὐτὸν ἐν τοῖς ὄρεσιν ἔμειναν· πολλοὶ γὰρ ἄνθρωποι κακοὶ ἐκεῖ κατῴκουν, κακῶς ποιοῦντες τὰς ποίμνας καὶ ἀποκτείνοντες καὶ ἐσθίοντες τοὺς ἄνδρας.
Πρῶτον μὲν οὖν ἐπέτυχε Περιφήτῃ τῷ Ἡφαίστου υἱῲ, φέροντι ῥόπαλον μέγα χαλκοῦν. πρῶτον μὲν οὖν ὁ Περιφήτης τὸν Θησέα τῷ ῥοπάλῳ πατάξας ὅσον οὐκ ἐνίκησεν· ὁ δὲ Θησεὺς φυλάσσων τὴν κεφαλὴν τῷ ἱματίῳ ἔσωσεν ἑαυτόν. ἔπειτα δὲ ἀπορρίψας τὸ ξίφος καὶ τὸ ἱμάτιον προσέπεσε τῷ ἐχθρῷ, καί, καταλαβὼν τὸν αὐχένα, κατέβαλεν ἐκεῖνον τὸν κακὸν ἄνθρωπον. οὕτως δὴ ἀπέκτεινε ἕνα μὲν τῶν ἐχθρῶν καὶ λαβὼν τὸ ῥόπαλον τὸ χαλκοῦν προεπορεύθη. Ἔπειτα δὲ ἐν τῷ ἰσθμῷ ηὗρε Σίνιν, ὃς πάντας τοὺς τυχόντας ἀπέκτεινεν ὠμῶς καὶ ἀναιδῶς. 
Κατακάμψας γὰρ δύο πίτυε, προσέδει τὰς χεῖρας καὶ τοὺς πόδας τῶν καταληφθέντων τοῖν πιτύοιν, καί, ἀφεὶς τὰ δένδρα, τὰ σώματα διέσπασεν. πολὺν οὖν χρόνον καὶ δεινῶς ἠγωνίζοντο, τέλος δὲ ὁ Θησεὺς τὸν ἐχθρὸν νικήσας ὁμοίως αὐτὸν διαφθείρει, καὶ λιπὼν τὸ σῶμα ἐκεῖ κρεμασθὲν διετέλει πορευόμενος ἐπὶ τῶν Ἀθηνῶν. ὕστερον δὲ τὸν ἅρπαγα Σκίρωνα τῷ ποδὶ πλήξας ἀπῶσεν κάτω ἐς τήν θάλασσαν. καὶ τὸ σῶμα αὐτοῦ πέτρος γενόμενον ἐκεῖ ἔτι ἕστηκεν. καὶ Κερκυόνα Ἐλευσῖνι ἀπέκτανε πάλῃ νικήσας, καὶ Προκρούστην τὸν λῃστήν, καὶ Φαῖαν τὴν ἀγρίαν ὗν ἣ τὴν χώραν ἐπόρθει. οὕτως οὖν ἡ χώρα εἰρήνην ἦγεν.
