6. The Olympic Games [41-42]
Ἐν Ἤλιδί ἐστι πόλις τις Ὀλυμπία, ἐν ᾗ διὰ πέμπτου ἔτους ἀγῶνες ἐγίγνοντο. Καὶ τούσδε τοὺς ἀγῶνας, ὥς φασιν, ὁ Ἡρακλῆς ἔθηκεν, τοὺς ἑαυτοῦ ἀδελφοὺς ἐν ἁμίλλῃ δρόμου νικήσας. ἀφικόμενος γάρ ποτε ἐξ Ἴδης τῆς Κρητικῆς μετ’ αὐτῶν ἔφη αὐτὸς τὸν νικήσαντα κλάδῳ κοτίνου στεφανώσειν· καὶ οὐδὲν ἄλλο ἆθλον ἔκειτο ἐν τοῖς ἀγῶσιν, ἀλλὰ στέφανος μόνον κοτίνου. κομισθῆναι δὲ ἐκ τῆς τῶν Ὑπερβορέων γῆς τὸν κότινόν φασιν ὑπὸ τοῦ Ἡρακλέους ἐς τὴν Ἑλλάδα· οἱ δὲ ’Υπερβόρεοι οἰκοῦσιν ὑπὲρ τὸν ἄνεμον τὸν Βορεάν. 
Τούτων οὖν τῶν ἀγώνων πρῶτος ἦν ὁ δρόμος. τούτῳ δὲ ὕστερον προσέκειντο ἥ τε πυγμὴ καὶ ἡ πάλη καὶ τὸ πήδημα. πάντες δὲ οἱ ἀγῶνες ἐν τῷ σταδίῳ ἐγίγνοντο καὶ πολλαὶ μυριάδες ἀνδρῶν ξυνελέγοντο πρὸς τὸ θέαμα. ἔπειτα δὲ ἔθηκέ τις δρόμον ἁρμάτων καὶ ὁ ἐν τούτῳ τῷ ἄθλῳ νικήσας ἐν πολλῇ τιμῇ εἴχετο. λέγεται δὲ Ἀλκιβιάδης πρᾶξαι πρᾶγμά τι τοιοῦτον οἷον οὐδεὶς ἄλλος, ἀλλ’ ἐκεῖνος μόνος. πλουσιώτατος γὰρ ὢν καὶ πολλοὺς καὶ καλοὺς ἵππους ἔχων ἔπεμψεν οὐκ ἐλάσσω ἑπτὰ ἁρμάτων πρὸς τὰ Ὀλύμπια καὶ τό τε πρῶτον καὶ τὸ δεύτερον καὶ τὸ τέταρτον ἆθλον ἐφέρετο.
Ὅστις δὲ ἔμελλεν ἐν τῷ δρόμῳ ἢ τῷ πηδήματι ἢ τῇ πάλῃ ἀγωνιοῦσθαι, ἔδει ἐκεῖνον, δέκα μῆνας ἐν Ὀλυμπίᾳ ζῶντα, μανθάνειν καὶ ἀσκεῖν τοὺς ἄθλους καὶ ἰσχυρὸν τὸ σῶμα ποιεῖν. Ἐπὶ τοῦτο οὖν μέγα γυμνάσιον καὶ παλαίστραν ἔθηκαν, ἅ τις ἂν δύναιτο ἔτι ἰδεῖν ἐν Ὀλυμπίᾳ οὐ πολὺ ἀπέχοντα τοῦ σταδιόυ. καὶ ἐν τῷ Διὸς ἱερῷ τῷ ἐν ἄλσει πλατάνων ᾠκοδομημένῳ οἱ νικήσαντες εἰκόνας ἀνέθηκαν τῷ θεῷ. τό τε τοῦ Διὸς ἄγαλμα ὅ Φειδίας ἐποιήσε χρυσοῦν καὶ ἐλεφάντινον ἦν, καὶ πεντήκοντα ποδῶν τὸ ὕψος. τουτο δὲ τὸ ἄγαλμα ὕστερον ἐς Βυζάντιον ἐκομίσθη.
