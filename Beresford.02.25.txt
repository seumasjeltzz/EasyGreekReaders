25. Ulysses and Penelope [78-80]
Καὶ ἡ Πηνελόπεια ἰδοῦσα τὸν ἄνδρα ῥάκεσιν ἀμφιεσθέντα οὐκ ἐπέγνω. Καὶ ὁ υἱὸς Τηλέμαχος ἐμέμψατο αὐτὴν λέγων, «Τί δῆτα, ὦ μῆτερ, οὕτως σκληρὰ εἶ; οὗτος γὰρ δὴ ὡς ἀληθῶς Ὀδυσσεύς ἐστιν, ὁ ἐμὸς πατὴρ καὶ ὁ σὸς ἀνήρ· ἀρ’ οὐκ ἐπιγιγνώσκεις σὺ τὸν ἄνδρα;» 
Ἀλλ’ ἐκείνη ἀπεκρίνατο, «Μὰ Δία, φοβοῦμαι γὰρ μὴ ψευδής τις πανοῦργος ἀποβαίνῃ· πολλάκις γὰρ ἐπιχειροῦσί με ψεύδειν λέγοντες ὅτι εἰσὶ δὴ Ὀδυσσεύς. Οὐ γὰρ ἐπὶ εἴκοσιν ἔτη ἑόρακα αὐτόν. Ἀεὶ δὲ ἠπίστησα τούτοις τοῖς λόγοις καὶ νῦν ἀπιστῶ. Ἢν δὲ οὗτος ὁ ἀνὴρ ᾖ ἀληθῶς Ὀδυσσεὺς ταχέως γνωσόμεθα. Τεκμήρια γὰρ τινά ἐστιν ἅ νώ, ἐγώ τε καὶ αὐτός, ἴσμεν.» 
Ἐν δὲ τούτῳ, Τηλεμάχου καὶ τῆς μητρὸς οὕτως διαλεγομένων, ὁ Ὀδυσσεὺς ἀπελθὼν ἔλαθεν, καὶ ἔπειτα, λουσάμενός τε καὶ νέαν καὶ καλὴν ἐσθῆτα ἀμπεχόμενος, ἐπανῆλθεν. Νῦν γε ἡ Πηνελόπεια ὅσον οὐκ ἐπείσθη. Ἀλλ’ ὁ Ὀδυσσεὺς τὰ τεκμήρια δείξας ἔπεισεν αὐτήν, σαφῶς τὸ πρᾶγμα φαίνων. Τότε δὴ ἐκείνη πρὸς τὸν ἄνδρα ἐπειγομένη ἠσπάζετο αὐτὸν καταφιλοῦσα τὴν κεφαλὴν καὶ τὸ πρόσωπον καὶ δακρύουσα. Ἐπὶ πολὺν χρόνον οὖν οὕτως ἐδάκρυον ὑπὸ χαρᾶς. Τέλος δὲ ἑκάτερος διηγεῖτο πάντα ὅσα ἔπραξεν καὶ ἔπαθεν. Καὶ τοῦ μὲν Ὀδυσσέως οὐ βραχὺς ἦν ὁ λόγος· πολλοὺς γὰρ ἄνδρας καὶ πολλὰ ἔργα ἑοράκει καὶ πολλὰ ἐκεκινδυνεύκει. 
Ἐκεῖνος οὖν ἐδήλωσε τὸν πρὸς τοὺς Τρῶας πόλεμον καὶ τὸν ξύλινον ἵππον, δι’ οὗπερ οἱ Ἕλληνες τὴν πόλιν ἐξεπολιόρκησαν. Τοῦτον γὰρ ὁ Ὀδυσσεὺς αὐτος ἐξεῦρεν. Καὶ ἐδήλωσε τὰς πορείας καὶ κατὰ γῆν καὶ κατὰ θάλασσαν, καὶ τοὺς χειμῶνας καὶ τὰς ναυαγίας, καὶ τοὺς ἐχροὺς ὅσοις ἐπέτυχεν, καὶ τοὺς φίλους ὅσοι πολλοὶ εὐηργέτησαν αὐτόν. Ἡ δὲ Πηνελόπεια αὖ διηγήσατο τοὺς πόνους καὶ τὰ κακὰ ὅσα ἔπαθεν, καὶ οἷα οἰ μνηστῆρες ἔπραξαν σφάζοντες τοὺς βοῦς καὶ τὰ πρόβατα καὶ τοῦς ὗς καὶ πίνοντες τὸν οἶνον. Ἔπειτα δέ, νυκτὸς ἐπιγενομένης, καθηῦδον.
