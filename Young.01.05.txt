παρ᾿ ἅπασι δέ, ὡς ἐπὶ πᾶν, τρία φῦλα τῶν διαφερόντως τιμωμένων ἐστί, Βάρδοι τε καὶ Ὀυάτεις καὶ Δρυΐδαι· Βάρδοι μὲν ὑμνηταί εἰσι καὶ ποιηταί, Ὀυάτεις δὲ ἱεροποιοὶ καὶ φυσιολόγοι, Δρυΐδαι δὲ πρὸς τῇ φυσιολογίᾳ καὶ τὴν ἠθικὴν φιλοσοφίαν ἀσκοῦσιν. δικαιότατοι δὲ νομίζονται οὗτοι, καὶ διὰ τοῦτο ἐπιτρέπονται τάς τε ἰδίας κρίσεις καὶ τὰς κοινάς. πολέμους δὲ καὶ διαιτῶσι πολλάκις, καὶ τοὺς ἤδη παρατάσσεσθαι μέλλοντας παύουσι τῆς μάχης.